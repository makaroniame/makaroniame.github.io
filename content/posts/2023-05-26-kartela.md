---
author: true
date: "2023-05-26T00:00:00Z"
title: Λέξεις για την Καρτέλα
type: posts
url: /kartela/
---

Κάναμε Γλώσσα ακριβώς πριν το διάλειμμα κάπου στην 3α δημοτικού. Ήταν και μέρα γονέων εκείνη η μέρα. Χτύπησε το κουδούνι και τότε έγινε.

Καθόμουν πολύ κοντά στην έδρα, στη μία μεριά του εξωτερικού Π που έκαναν τα θρανία. Ίσως και στο πρώτο θρανίο του Π. Πράγμα που σήμαινε πως η κ. Σοφία θα μπορούσε να δει στο θρανίο μου.

Κλείνοντας το βιβλίο της Γλώσσας, η κ. Σοφία κάπως παρατήρησε το βιβλίο μου. Το βιβλίο πριν κλείσει έκανε μια μικρή τσάκιση και η "πράσινη καρτέλα" φάνηκε για λίγο.

Στην καρτέλα έπρεπε να γράφουμε στο τέλος κάθε μαθήματος τις "Λέξεις για την Καρτέλα" που αναγράφονταν σαν την τελευταία άσκηση της ενότητας, κάτω από το "Σκέφτομαι και Γράφω". Τώρα που το σκέφτομαι, καταλαβαίνω ότι ήταν μια αφορμή να αντι-γράψουμε μερικές λέξεις με δύσκολη ορθογραφία, ώστε να τις οικειοποιηθούμε τουλάχιστον φευγαλέα. Η Καρτέλα είχε και διακεκομμένες γραμμές για κάποιον αδιευκρίνιστο λόγο (μήπως θέλεις να την κόψεις όταν γράψεις όλες τις λέξεις και να τη βάλεις στον κώλο σου). Τότε όμως, λίγα πράγματα σιχαινόμουν όσο τις "Λέξεις για την Καρτέλα". Και θυμάμαι γιατί:

Η Καρτέλα ήταν στο πίσω μέρος του βιβλίου, μια χαρτονένια σελίδα με πράσινο πλαίσιο και κενές γραμμές εν είδει τετραδίου, για να γράφονται εκεί οι λέξεις. Δυστυχώς όμως, αν έκανες λίγο πιο μεγάλα γράμματα (δηλαδή αν ήσουν αγόρι για κάποιο λόγο), δεν υπήρχε περίπτωση να χωρέσουν οι λέξεις μέσα σε αυτή τη σελιδούλα. Οπότε γινόταν η εξής στιχομυθεία:

-(μαθητής) Μου τελείωσε η καρτέλα.

-(δάσκαλος/α) Συνέχισε σε μια κόλλα χαρτί

Αυτό σήμαινε ότι τώρα έπρεπε να (στραβο)κόψεις ένα χαρτί από κάποιο τετράδιο (να το "χρεώσεις" σε σύγχρονη αργκό) και να το κουβαλάς μαζί με το βιβλίο της γλώσσας. Αυτό θα χανόταν σίγουρα και νομοτελειακά οπότε τελικά η ιστορία αυτή μύριζε ματαιότητα από την αρχή.
Στην 5η και 6η δημοτικού νομίζω έβαλαν στα βιβλία δύο καρτέλες. Φαινομενικά για να διορθώσουν αυτό το πρόβλημα. Στην πραγματικότητα όμως αυτές οι δύο τάξεις είχαν κατά μέσο όρο διπλάσιες "Λέξεις για την Καρτέλα" οπότε η τρύπα στο νερό ήταν εμφανής ήδη από το 1/3 της χρονιάς.
Άλλος λόγος που η καρτέλα ήταν λάθος εμπειρία ήταν το "μπρος-πίσω". Οι λέξεις αναγράφονταν σε μια τυχαία (συνήθως δεξιά) σελίδα του βιβλίου. Η καρτέλα ήταν πάντα πίσω-πίσω, οπότε για να αντιγράψει κανείς 5-6 λέξεις έπρεπε να κρατάει και να πηγαινοέρχεται από τη σελίδα που τις γράφει τουλάχιστον για 5-6 φορές. Ούτε αυτό ακούγεται απίστευτη ταλαιπωρία, αλλά ήταν.
Γενικά φαινόταν πως αυτοί που πρωτοσκέφτηκαν να βάλουν στα βιβλία "Λέξεις για την Καρτέλα" δεν είχαν γράψει ποτέ "Λέξεις για την Καρτέλα". Όπως αυτοί που εφηύραν την ηλεκτρική σκούπα δεν είχαν βάλει ποτέ σκούπα.

Οπότε, με την εμπειρία της 1ης και 2ας δημοτικού πάνω στο θέμα της Καρτέλας είχα πάρει μια απόφαση για μένα - να μην ξαναγράψω ποτέ στη γαμο-Καρτέλα. Θα διάβαζα τις λέξεις και τέρμα.

Η κ. Σοφία είδε λοιπόν την άδεια μου Καρτέλα την ώρα ακριβώς που χτυπούσε το κουδούνι. Και φρίκαρε η βλαμμένη. Με μανούριασε λιγάκι και με έβαλε να γράψω αναδρομικά όλες τις λέξεις στη γαμο-Καρτέλα μέσα στο διάλειμμα. Και να μη βγω άμα δεν τελειώσω. Επιπλέον, η τάξη είχε γεμίσει γονείς, και μου έκαναν παρέα σε εκείνο το διάλειμμα.
Αξίζει να σημειωθεί πως δεν είχα νιώσει καμιά ντροπή για την "αμέλειά" μου. Ήμουν σίγουρος πως όλο αυτό ήταν ανούσιο και πως το δίκιο ήταν με το μέρος μου. Αυτό που είχε συμβεί ήταν ότι μου είχε ασκηθεί εξουσία, και τις λέξεις τις έγραφα όχι γιατί με έπεισε κάποιος, αλλά γιατί η κ. Σοφία ήταν πιο ισχυρή από μένα. Και αυτό το παιδικό μου μυαλό το ήξερε. Δεν είχε τις λέξεις να το εκφράσει, όμως το είχε εντελώς αντιληφθεί.
Ένας κόσμος που οι άνθρωποι εξουσιάζονται γιατί δε μπορούν να επικοινωνήσουν απλωνόταν μπροστά μου, κι εκείνο το διάλειμμα ήταν μια από τις πολλές σχολικές αφορμές για να το σακουλευτώ.
